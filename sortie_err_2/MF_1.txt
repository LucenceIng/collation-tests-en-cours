Comment la dame du lac ſe pourpenſa de mener lancelot au roy artus pour le faire cheualier et elle lui bailla armes blanches et partit du lac a tout xl cheualiers pour le conuoier et deux iours deuant la ſaint iehan ilz arriuerent a kamalos ou eſtoit le roy artus Chappitre xix CAnt a eſte lancelot en la garde de la dame du lac q́ l eſt en laage de xviii ans eſtoit tant beau que de ſon aage nauoit son pareil en tout le monde et tant ſaige que merueilles La dame voit bien que deſormais il eſtoit temps q́ l receuſt lordre de cheualerie et que ſe plus len deſtournoit ce ſeroit pechie car bien ſauoit q́ l viendroit encores a grant choſe Quant vint au chief de xviii ans vng peu apres la penthecouſte il ala au boys et trouua vng ſi grant cerf que oncques mes nauoit veu tel Et pour la merueille il tira vne ſaiette et locciſt et le trouua de ſi grande greſſe cõme ſe ce fuſt ou moys daouſt Ses compaignons le regardoient a merueilles pour la grandeur q́ l auoit Il lenuoya a ſa dame celle La premiere ſeſmerueille moult de ce que ſi gras le vit en celle ſaiſon Moult fut le cerf regarde a grant merueille et en fit grant ioye la dame Et lancelot demoura en la foreſt et ſe geut vne grant piece deſſoubz vng arbre ſur lerbe verte pource que trop grant chault faiſoit Quant le ſoleil fut abaiſſie il monta ſur ſon chaſſeur et ſen vint droit au lac et ſembloit bien homme qui de dehors veniſt car il auoit vne courte robe veſtue de verte couleur et vng chappeau de fueilles en ſa teſte pour la challeur son carquoys pendu a ſa ceinture et ſon arc lui portoit vng varlet Si toſt comme il vint pres de loſtel ſa dame qui lattendoit le vit venir et lui vint le aue du cueur aux yeulx Elle ſe lieue de la ou elle eſtoit et ſen entre en la grant ſalle et ſeſt appuyee au chief dung banc Puis entre en vng merueilleux penſer Lancelot vint apres elle et quant elle le voyt elle ſe boute en vne chambre et ceulz qui la voyent aſer ſeſmerueillent moult quelle peut auoir Si va lancelot apres la treuue en ſa maiſtreſſe chãbre giſante ſur vne couchete toute adens voit quelle ſouſpire et pleure moult tendrement Il la ſalue et elle ne lui reſpont mot ſi ne la regarde pas Il ſeſmerueille trop car il auoit acouſtume quelle le courroit baiſer et accoller de quelque part quil veniſt Lors lui dit Ha dame dictes moy q̃  vous auez et ſaucuns vous a courroucee ne le me celez mie car ie ne cuide pas que homme vous oſaſt courroucer tant comme ie fuſſe vit Quant elle loyt elle ſe prent a plourer et elle eſt en tel eſtat que vng ſeul mot ne peut dire Touteffois a chief de piece elle lui diſt Ha filz de roy pour dieu fuyez vous dicy ou le cueur me partira du ventre Dame fait il ie men iray car mauuais demourer y ay puis que ie vous ennuye A tant sen retourne lancelot et prent ſon arc et le met a ſon col puis ſeint ſon carquois et vient a ſon rouſſin ſi lui met le frain le trait emmy la court Mais celle qui ſus toute rien laymoit penſe bien quelle lauoit moult courrouce et le ſentoit a ſi fier quil ne priſaſt riens quelque choſe contre ſon cueur Elle ſe lieue ſen vient en la court et voit quil vouloit monter faiſoit domme courrouce moult grant ſemblant Si le prent au frain et dit Sire ou voulez vous aler Dame fait il ie vueil aler iuſques a ce boys Deſcendez fait elle car vous nyrez mie Adonc il deſcent elle fait mettre ſon cheual en leſtable Lors le prent par la main le maine en vne chambre et le fait ſeoir empres elle Lors le coniure par la foy quil lui doit quil lui die ou il vouloit aler Dame fait il meſtoit aduis que vous eſtiez vers moy courroucee puis que ieſtoye mal de vous ie nauoye talent de plus ceans demourer Et que voulez vous faire beau filz de roy Quoy fait il ie euſſe eſte en tel lieu ou ieuſſe pourchaſſe mon auancement Et ou eſt ce fait elle Certes dame ie fuſſe ale en la maiſon du roy artus et la euſſe ſerui aucun preudomme tant quil meuſt fait cheualier car len dit que tous les preudommes ſont en la maison du roy artus Comment fait elle filz de roy voulez vous donc eſtre cheualier Certes dame la chose du monde que ie deſire plus ceſt lordre de cheualerie Voire fit elle et loſeriez vous bien entreprendre ie cuide que ſi vous ſauiez comment grans fais ya en cheualerie ia ne vous en prendroit talent Cõment dame ſont donc tous les bons cheualiers de greigneur force de corps et de membres que les autres hommes ne ſont Nenny fait elle filz de roy mais il conuient a cheualier telle choſe quil ne conuient mie a aultre ſe vous le oyez deuiſer ia nauriez ſi hardy cueur quil ne tremblaſt Dame fait il ces choſes qui conuiennent a cheualier peuent eſtre en cueur ne en corps domme trouuees Ouy fait la dame moult bien mais dieu a fit les vngz plus vaillans que les autres Dame fait il donc ſe doit celui ſentir a moult couart et miſerable qui pour paour laiſſe a prendre lordre de cheualerie car chacun doit touſiours deſirer ſon amendement et enforcer en bonnes vertus et moult ſe doit hair qui par ſa pareſſe pert ce q̃  chacun pourroit auoir ce ſont les vertuz du cueur qui ſont cent fois plus legieres a auoir que celles du corps Quelle difference fait la dame mettez vous entre les vertus du cueur et celles du corps Dame fait il ien diray ce q́ l men ſemble il meſt aduis que tel peut auoir les bontez du cueur qui ne peut mie auoir celles du corps Car tel eſt courtois ſage debõnaire loyal piteux large et hardy ce ſont les partie vertus du cueur q́  touteſfois ne peut pas eſtre courſu fort legier beau ne plaiſant toutes ces bontez ſont du corps et lomme les apporte auec lui du ventre ſa mere des leure q́ l eſt ne mais les vertus du cueur pourroit il auoir ſe meſt auiz ſe negligence ne lempeſchoit car chacun peut auoir courtoiſie debonnairete et les autres biens qui du cueur deſcendent pource cui de ie que len ne pert honneur que par pareſſe ne auſſi a eſtre preudomme Et ie vous ay ouy dire que rien ne fait le preudomme que le bon cueur Et non pourtant ſe vous me diſiez le grant faiz qui eſt en cheualerie ie le orroie bien voulentiers Et ie le vous deuiſeray fait la dame ainſi que ie en pourray ſauoir combien que ie ne ſoie mie de aſſez grant ſens mais entendez le petit que ie vous diray le retenez en voſtre cueur pour en vser par raison car ſe vous auez deſir de eſtre cheualier ne deuez mie tant embraſſer et enſuuir voſtre vouloir que vous ne regardez a raiſon qui fut donnee a lõme auec entendement afin quil regarde a droiture aincois quil ẽtreprĩt aucune choſe et ſachez de vray que cheualiers ne furent mie eſtablis pour neant et touteſfois a leur commẽcemẽt ilz neſtoient mie de ſi hault lignage que les autres car de vng pere dune mere deſcendirent toutes gens mais enuie et couuoitiſe commenca a croiſtre au monde et force vaincre droiture et quant les fiebles ne peurent plus durer en contre les fors oultrageux ilz eſtablirent deſſus eulx garans et deffendeurs pour garantir les foibles et les paiſibles et pour debouter et reprimer les fors et les peruers des tors q́ lz faiſoient A ceſte garantie porter furent eſleuz ceulx qui mieulx valloient par le regard des gens ce furent les beaux les fors les preux leſ grans et les hardia et ceulx qui de bontee de cueur et de corps eſtoient plains mais la cheualerie ne leur fut pas donnee pour neant ains leur furent mis grans fardeaulx ſur le col et ſauez q̃ lz Au commencement de lordre de cheualerie il fut dit a celui qui vouloit cheualier eſtre et qui le don en auoit par droit de election quil fut courtois ſans villennie debonnai ſans follie piteux vers les ſouffreteux large et appareillie de ſecourier les indigens preſt et entalente de deſtruir les robeurs les meurdriers de droit iuger ſans amour et ſans haine Cheualier ne doit pour paour de mort faire choſe ou len puiſſe honte congnoiſtre ains doit plus doubter honteuſe vie que la mort Cheualier fut eſtabli principalement pour ſaincte egliſe garantir car elle ne ſe doit mie auancer par armes ne rendre mal contre mal et pource eſt eſtabli le cheualier a ce q́ l garantiſſe celui q́  tent la ſeneſtre ioe quant il a eſte feru en la deſtre Et bien ſachez que au commencement ſicomme teſmongne leſcripture il neſtoit homme ſi hardi qui oſaſt monter ſur cheual ſil neſtoit cheualier pource furent ilz nommez cheualiers mais les armes quilz portent q́ l napartient porter a homme ſil neſt cheualier ne furent pas pour neant donneez aux cheualiers ains y a aſſez raiſons ſignifiances Leſcu q́  pent au col du cheualier dont il eſt couuert par deuant ſignifie q̃  ainſi ſe doit cheulier metre pour ſaincte eglise garantir contre tous malfaicteurs ou ſoient robeurs ou meſcreans ſe ſaincte egliſe eſt aſſaillie le cheualier ſe doibt deuant mettre pour la ſouſtenir comme ſon filz car elle doit eſtre garantie par ſon filz Et ſe la mere eſt batue ou iniuriee deuant ſon filz il ne la venge bien lui doit ſon pain refuſer Le haubert dont le cheualier eſt couuert et veſtu ſignifie que ainſi doit eſtre ſaincte egliſe cloſe et auironnee de la deffenſe du cheualier car ſi grande doit eſtre la deffenſe que ia le malfaicteur ne viengne de telle heure a lencontre de leglise q́ l ne doye trouuer le cheualier preſt pour la deffendre Le heaume que le cheualier a au chief qui deſſus toutes les autres armes eſt aparãt signifie q̃  ainſi doit aparoir le cheualier deſſus tous autres a lencontre de ceulx q́  vouldront nuire a ſaincte egliſe Le glaiue que le ualier tient qui eſt long picque aincois q̃  len puisse attaindre a lui ſignifie paour de mort pourtant que le fuſt eſt roide et le fer trenchant et fait fouyr ceulz qui ſont desarmez arriere pour doubtance de mort Et doit eſtre le cheualier preux et hardy tellement q̃  ſacourre ſi loing que malfaiteur ne oſe aler a lencontre de ſaincte egliſe ains fuye loing pour la paour de lui Leſpee que le cheualier a caincte eſt trenchant des deux pars mais ce neſt mie ſans raiſon leſpee eſt de toutes armes la plus honnouree e i La premiere i a plus noble celle qui a plus de dignite car on en peut vſer en deux manieres len peut occire de la pointe en eſtocquant et ſi peult len ferir des deux trenchans a deſtre a ſeneſtre les deux trenchans ſignifient que le cheualier doit eſtre ſergant a noſtre ſeigneur et a ſon peuple Si doit lun des trenchans de leſpee ferir ſur ceulx qui ſont ennemis de noſtre ſeigneur et deſpriſeurs de ſa creance lautre doit vengier ceulx q́  ſont deſpriſeurs de lumaine compaignie ceſt de ceulx q́  tollent les vnz aux autres mais la pointe eſt dautre nature ſignifie droite obedience car elle point et il neſt choſe qui tant poĩgne le cueur ne perte de terre ne de auoir comme fait obeir a force contre ſon cueur telle eſt la ſignifiãce de leſpee Mais le cheual ſur quoy il ſiet qui a tous ſes beſoingz le porte ſignifie le peuple q́  doit porter et ſouſtenir le cheualier et lui querir et miniſtrer toutes les choſes dont il a meſtier pour viure honnourablement pour ce quil le garde et garantiſt nuit et iour et deſſus le peuple doit ſeoir le cheualier car ainſi cõme celui qui eſt ſur le cheual en poĩgnãt le maine ou il veult ainſi doit le cheualier mener le peuple a ſon vouloir Donc pouez ſauoir que le cheualier eſt ſeigneur du peuple ſergant de dieu et doit ſaincte egliſe garantir deffendre ce eſt le clergie par qui ſaincte egliſe eſt ſeruie Et les veufues et orphelins les diſmes et aumoſnes qui ſont donneez a ſaincte egliſe Et comme le peuple le maintient terriennement ainſi doit il ſaincte egliſe maintenir ſpirituellemment pourchaſſer la vie qui Ja fin ne prendra par oraiſons prieres aumoſnes que dieu lui ſoit ſauueur pardurablement aĩſi comme il eſt deffenſeur de ſaincte egliſe terriẽnemẽt Auec ce doit cheualier en ſoy auoir deux cueurs lun dur et ſerre comme aymant et lautre mol et pliant ainſi comme cire chaude Celui q́  eſt dur comme aymant doit eſtre contre les deſloyaulx et felons car comme laymant ne ſeuffre aucun polliſſement ainſi doit eſtre le cheualier fel et cruel enuers les felons qui droiture corrumpent a leur pouoir Et comme la cire chaude et molle peut eſtre menee la ou len veult aĩſi doit le cheualier mener les bonnes gens a tous les poins qui appartiennent a debonnairete et a doulceur mais bñ ſe garde q̃  le cueur de cire ne ſoit aux felons abandonne car toſt auroit perdu tout ce quil auroit fait de bien Et leſcripture nous diſt que le iuge ſe danne quant il deliure de mort homme coulpable mais il griefue plus ſon ame ſe a tort il condamne ou exerce tirannie enuers aucun innocent ou iuſte perſonne car celui qui ayme deſloyaute ou felonnie hait lame de ſoy meſmes Et dieu enſeigne en leuangile que ce que len fait aux ſouffreteux on le fait a lui meſmes Toutes ces choſes doit auoir celui qui recoit lordre de cheualerie et qui ne les a il neſt pas digne de eſtre cheualier car il iure a dieu le iour q́  recoit lordre de cheualerie q́ l ſera tel comme lui declare ce lui qui le fait cheualier et puis que il eſt pariure il a adroit perdu tant de honneur cõmẽt il attendoit auoir en ce monde et en lautre Et les preudes hommes ne doiuent pas ſouffrir entre eulx celui qui vers ſon createur eſt pariure q́  tel ne veult eſtre de ſi haulte choſe ne ſe doit entremettre car aſſez vauldroit mieulx a hõme eſtre tout ſon aage ſans cheualerie que a la honte du monde et en indignation de dieu Or fait elle filz de roy ie vous ay deuiſe vne partie des poins qui appartiennent a vraie cheualerie et non pas tous car ie ne ſauroie mais dictes moy quil vous en plaiſt ou du faire ou ou laiſſer DAme fait lenfant puis que cheualerie commenca premierement fut il oncques cheualier qui toutes ſes bontez euſt en ſoy Oy fait elle aſſez dont ſaincte eſcripture nous eſt teſmoing et deuant ce que ieſuchriſt ſouffriſt mort au temps que le peuple de iſrael ſeruoit noſtre ſeigneur en foy et en loyaulte et ſe combatoit pour la loy eſſaucer encontre les philiſtiens les autres peuples meſcreans qui leurs voiſins eſtoient Tel fut ioſue iudas machabeus le bon cheualier q́  voulut mieulx eſtre occiz que laiſſer la loy de noſtre ſeigneur Et oncques pour meſcreans ne tourna le dos en bataille honteuſement Auſſi fut ſimon ſon frere et le roy Dauid et autres mains preudes hommes dont ie ne parleray mie a preſent Et ceulx furent deuant lauenement de noſtre ſeigneur Et depuis en ya il eu de telz qui de toutes vraies valeurs furent vaillans Lun fut Joſeph darimathie le gentil cheualier q́  deſpẽpartie diſt ieſuchriſt de la ſaincte croix a ſes ii mains et le coucha au ſepulchre ſi en fut ſon filz galaad le roy de noſſelice qui puis fut appellee galles en lonneur de lui Auſſi le roy pelles de liſternoys qui encores eſtait de celui lignage le plus hault et ſon frere Elain le gros Tous ceulz furent des vrais cheualiers qui maintĩdrent honnourablement cheualerie au ſiecle a dieu Dame fait lancelot puis que tant en ont eſte qui furent plains de toutes les proueſſes que vous auez nommees de grant mauuaitie ſeroit celui qui cheualerie doubteroit a prendre pour paour de ce touteſfois ie ne blaſme mie les vngz ſe ilz ne oſent eſtre cheualiers ne les autres ſe ilz le ſont car chacun doit entreprendre ce meſt aduiz ſelon ce quil treuue en ſon cueur ou de mauuaiſtie ou de proueſſe mais endroit moy dis ie bien que ſe ie treuue qui me vueille faire cheualier ia ne le laſſeray pour ce que iaye paour que cheualerie ſoit mauuaiſe car dieu peut bien auoir mis en moy plus de bonte q̃  ie ne y ſcay bien eſt encore puiſſant pour y mettre aſſez de ſens et de valleur ſe elle y deffault Et comme quil me en aduiengne ie ne laiſſeray ia pour paour a receuoir la haulte ordre de cheualerie ſe ie treuue qui men donne lonneur et ſe dieu y veult mettre les bonnes vertus beau men ſera car ie y oſeray bien mettre cueur et corps paine et trauail Comment fait la dame filz de roy ſe y accorde voſtre voulenlente que vous voulez cheualier eſtre Dame fait il ie nay de rien ſi grant tallent ſe ie treuue qui ma voulente acompliſſe En verite fait elle toute ſera acomplie car ſerez cheualier de brief Et bien ſachez q̃  pource plouroie ie orains quant vous vinſtes deuant moy et ie vous diz que vous en aliſſiez ou que le cueur me partiroit car iay en vous miſe toute lamour q̃  mere pourroit mettre en ſon enfant Si ne ſcay mie comment ie me puiſſe ſaouler de vous veoir car moult me greuera le cueur et mieulx ayme ie a ſouffrir ma grant meſaiſe que vouſ perdiſſiez pour moy ſi hault honneur comme de cheualerie et ie croy que elle y ſera bien employee Et ſe vous ſauiez qui fut voſtre pere de q̃ lles gens vous eſtes depar voſtre mere vous ne auriez pas paour de eſtre preudomme car homme qui de ce liguage feuſt ne deuroit pas courage auoir de mauuaiſtie mais vous nen ſaurez plus pour le preſent et ia plus ne men requerrez car ie le vueil Et vous ſerez cheualier prouchainnement de la main du plus preudomme qui ores ſoit ceſt de le main du roy artus Et ſi partirons ceſte ſepmaine qui eſt entree ſi que nous viendrons a lui le vendredi deuant la ſaint iehan au plus tart qui ſera le dimenche ceſt du iourduy en huit iours Et ie vueil que vous ſoiez cheualier au dimenche au iour de la feſte ſaint iehan Et dieu qui de la vierge naſquiſt pour ſon peuple rachater mon ſeigneur ſaint iehan qui fut de plus grant merite et ami enuers dieu que oncques femme cõceuſt par charnel aſſẽblemẽt vous doint grace que vous treſpaſſez de bonte de cheualerie tous les cheualiers qui ores ſont et ie ſcay grãde partie comment il vous en auiendra AInſi lui a la dame du lac promis q́ l ſera fait cheualier prouchainnement et il en a ſi grant ioye que plus ne peut Et la dame lui diſt gardez bien que ia homme nen ſache rien par vous et ie vous appareilleray ſi bien voſtre affaire que homme ne ſen prendra ia garde Moult a la dame bien penſe de la beſongne car pieca auoit appareillie tout ce que meſtier eſtoit haubert blanc
